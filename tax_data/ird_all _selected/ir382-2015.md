Non-profit groups Ngā Rōpū Kore Moni Hua Te Tari Taake Noho Matatapu – Tūmatanui www.ird.govt.nz E tika ana, e pono ana ngā kōrero i tēnei tuhinga i te wā i whakaputaina ai. Mō ngā kōrero hou katoa, tēnā haere ki tā mātou pae tukutuku. IR382 | Whiringa-ā-nuku 2015 Ka whakamāramatia i ēnei whārangi ngā āhuatanga tāke o ngā utu me ngā koha i te hapori Māori mō te wāhi ki te tāke whiwhinga moni, te tāke hokohoko (GST), me te noho mai o te tangata hei kaimahi māu. He maha ngā momo moni tērā e whiwhi ai tētahi rōpū – he moni utu tōmua mō tētahi ratonga, he moni kī taurangi, he moni tuku, he moni tautoko, he koha, he utu ngaio, he moni rāwhara, he moni ka hua ake i ngā mahi hokohoko, i te hokonga atu rānei o tētahi rawa. Heoi, kāore e ngaua te katoa o ngā moni whiwhi e te tāke whiwhinga moni, te katoa rānei o ngā hokonga taonga, hokonga ratonga e te tāke hokohoko. He mea nui kia mōhio koe mō āhea utua ai te tāke whiwhinga moni me te tāke hokohoko, ā, mō āhea tangohia ai te PAYE me he kaimahi āu. Mō āhea utua ai te tāke whiwhinga moni? Me tāpae tauaki tāke whiwhinga moni te nuinga o ngā rōpū i ia tau, hāunga anō ērā kua āta tohua e Te Tari Tāke kia kaua e utu tāke whiwhinga moni. Tērā tonu e utua he tāke whiwhinga moni mō ngā moni ka whiwhi tētahi rōpū i āna mahi pakihi. Hei tauira, ko ngā moni e hua ake ana i tāna rīhi whare atu, i āna mahi pānui, i ngā moni tautoko, i ngā moni hua, i ngā moni pānga, i tāna rīhi hōro atu, i tāna rīhi taputapu atu. Ā, ki te horahia e koe he taonga, he ratonga rānei, koia kē hei utu i tētahi nama, kāore te moni, ka pā tonu mai te tāke whiwhinga moni ki te wāriu o taua taonga, o taua ratonga, ānō nei he moni whiwhi tonu. Tērā tonu pea me utu tāke tō rōpū mō āna moni whiwhi – kei te āhua tonu o te pūtakenga mai o aua moni. Ko ngā kaupapa mahi moni hei tauira i konei. Ka pā mai te tāke whiwhinga moni ki ngā kaupapa mahi moni, mehemea i uru mai he tāngata o waho ki te kaupapa. Engari mehemea i pīkautia katoatia ngā mahi e ngā mema o tō rōpū, ko rātou anake, ā kāti, kua kore aua moni e ngaua e te tāke whiwhinga moni. Tāke whiwhinga moni/Tāke hokohoko mō ngā koha Ina tuku noa te tangata i tētahi koha, ā, kāore e hoki ake tētahi rawa, tētahi painga whai matū rānei ki a ia, kāore e ngau he tāke hokohoko, he tāke whiwhinga moni rānei ki taua koha. Heoi anō, me tirotiro ia tukunga koha, kei reira te whakatau āe rānei, hei aha rānei ēnei tāketanga. Kāore e ngau te tāke hokohoko ki te koha ka tukuna e te tangata ki te marae, ki te kore he painga whai matū nei ki a ia i tana pērā. Arā te roanga atu o ngā kōrero mō te tāke me te koha, kei te www.ird.govt.nz (kupu matua: koha). Mō āhea utua ai te tāke hokohoko? Katoa ngā rōpū e kawe ana i ngā mahi e tika ana kia tākengia, me rēhita mō te tāke hokohoko mehemea he nui ake tā rātou whiwhinga moni (tae atu ki ngā moni tuku me ngā moni tautoko) i te $60,000 i roto i te 12 marama. Kei te www.ird.govt.nz/gst ētahi atu whakamārama i te tāke hokohoko, tae atu ki tā mātou whārangi pārongo GST - do you need to register? (IR365), me te GST guide (IR375), arā, kei raro mai i te "Forms and guides". Ngā moni tuku me ngā moni tautoko Ka ngau te tāke hokohoko ki ngā moni tuku me ngā moni tautoko ko te kāwanatanga, ko tētahi mana tūmatanui rānei te kaituku. Mehemea kua rēhitatia koe hei utu tāke hokohoko, me whakauru tēnei moni ki tō tauaki tāke hokohoko. Te utu ki tētahi mea i tua atu i te moni He wā anō utua ai he nama ki te taonga, ki te ratonga rānei, kāore ki te moni tūturu nei. Ki te pēnei tā tētahi utu i a koutou, me whiriwhiri te tāke hokohoko hei utu mā koutou i runga i te wāriu hokohoko o taua taonga, o taua ratonga, ka whakauru ai i tērā ki tō tauaki tāke hokohoko ki te wāhi mō ngā whakarerekētanga. Ngā utu me ngā koha i te hapori Māori Te Tari Taake Noho Matatapu – Tūmatanui www.ird.govt.nz E tika ana, e pono ana ngā kōrero i tēnei tuhinga i te wā i whakaputaina ai. Mō ngā kōrero hou katoa, tēnā haere ki tā mātou pae tukutuku. Kāore e utua he tāke hokohoko mō ngā koha herekore Mehemea ehara tō rōpū i te pakihi tauhokohoko, mehemea he rōpū atawhai rānei, kāore koutou e utu tāke hokohoko ki ngā koha herekore, i te hokonga atu rānei o aua koha. Heoi, ko ngā moni ka tukuna e te Karauna, e tētahi tari kāwantanga rānei, ehara i te koha herekore. He tauira, he ārahi noa Tauira Me utu tāke hokohoko Me utu tāke whiwhinga moni He moni ka tukuna ki te kirimate, ki te marae rānei i te tangihanga KāoKāo He moni ka tukuna ki te kirimate, ki te marae rānei i te hura kōhatuKāoKāo He koha ki te marae hei āwhina ki te whakatū whare, ki te whakatika wharepuni, whare karakia rānei KāoKāo He moni ka kohaina e te manuhiri ki te marae i tētahi atu momo huiKāoKāo Ka tū tētahi hui tari kāwanatanga ki te marae, ka whakatakoto koha te tari (i te korenga o te marae i whakarite 'utu' mō te noho ki reira) ā, ka tukuna he puka whakamana mō aua moni ĀeĀe He koha nā te tūruhiKāoKāo He noho marae mā te hunga tūruhi, he mea utu rawa nā rātouĀeĀe Ka āta rīhitia atu te marae mō tētahi mārenaĀeĀe Ka tū he hui nui ki te marae, ka āta utua anō te marae e te rōpū nāna te kaupapaĀeĀe Ka whakatūria e te marae he kaupapa hei mahi moni mānaĀeĀe pea He kaimahi anō āu e utua ana? Mehemea āe, ā kāti, tērā pea ka kīia koe e Te Tari Tāke he 'kaituku mahi'. Me mātua tango e te kaituku mahi te PAYE i ngā moni e utua ana e ia ki āna kaimahi, ka homai ai i ēnei moni ki a mātou. Kei tā mātou First-time employer's guide (IR333) ētahi kōrero hei āwhina i a koe ki te whiriwhiri āe rānei me rēhita koe hei kaituku mahi, hei aha noa iho rānei. He āwhina anō pea kei te mātārere Self-employed or an employee? (IR336). Te utu ki tētahi mea i tua atu i te moni Kāore e utua ngā taonga katoa, ngā ratonga katoa ki te moni. Arā ētahi tāngata ka whakaae kia utua rātou ki te mahi, ki te taonga, ki tētahi atu hanga rānei, e ea ai te noho nama a tētahi ki a rātou. Mehemea ko te mahi te mea ka kawea ake e te tangata hei utu i tana nama ki a koe, ka noho ko koe te kaituku mahi ki a ia. Ā, ahakoa kāore ia i te whiwhi moni mō aua mahi, me utu tonu mai koe i te PAYE ki a mātou, mō tērā mahi āna. Me tātai te PAYE i runga tonu i te wāriu hokohoko o taua ratonga. Hei tauira Tērā tētahi whare kōhungahunga e kī ana me utu rawa ia whānau e āhei ai i tā rātou tamaiti te haere ki reira. Ki te kore e ea taua utu, e kore e whakaaetia te haere a te tamaiti ki reira. Tērā tētahi matua kāore i a ia ngā moni hei utu, engari e whakaae ana te whare kōhungahunga kia mahi ia ki reira hei whakaea i te utu. Mō tēnei whakaritenga, ka noho ko te whare kōhungahunga te kaituku mahi ki taua matua, ā, me utu rawa rātou i te PAYE ki a mātou mō tērā mahi āna. Ka tuhia te wāriu o te utu ki ngā mauranga utu kaimahi hei whiwhinga moni more. Heoi, mehemea e whakaae ana tētahi whare kōhungahunga kia haere ake ētahi tamariki ki a rātou, hei aha te utu, ā, ki te taetae atu tētahi o ngā mātua kāore i utu ki reira mahi ai, ka kīia ia he kaitūao, ā, kāore te whare kōhungahunga e utu PAYE mōna. Hei tauira Arā tētahi kōhanga reo me utu ia whānau mō te haere o tā rātou tamaiti ki reira. Ko tētahi o ngā whānau, kāore e taea e rātou taua utu te whakaea ki te moni, ka utua kētia ki te huarākau. Nā, me whiriwhiri te rahi o te tāke hokohoko hei utu i runga i te utu o aua kai mehemea i hokona i tētahi whare hoko. Heoi anō, mehemea he nui ake te wāriu o aua kai i te utu e tika ana kia utua e haere ai te tamaiti ki taua kōhanga, ka kīia taua wāhi hemihemi he koha herekore, ā, kei waho kē tērā i te ngau o te tāke hokohoko. Te Tari Taake Noho Matatapu – Tūmatanui www.ird.govt.nz E tika ana, e pono ana ngā kōrero i tēnei tuhinga i te wā i whakaputaina ai. Mō ngā kōrero hou katoa, tēnā haere ki tā mātou pae tukutuku. www.ird.govt.nz Toroa tā mātou pae tukutuku, kei reira ngā kōrero, ngā ratonga me ngā taputapu hei āwhina. • Me whakauru mai, me rēhita rānei e taea ai e koe ngā ratonga ipurangi haumaru, ko myIR te ingoa. He maha ngā ratonga haumaru kei reira. • He whakaaturanga – mātakihia ēnei kiriata poto kia mōhio ake ai koe ki ā mātou ratonga. • Mahia te mahi rā runga ipurangi – te whakakī i ngā puka, i ngā tauaki tāke, te utu moni, te whakarite hui ki a mātou, ki te whakahoki kōrero mai mō ā mātou mahi. • Tātaihia ki ā mātou tātaitai, pukamahi, taputapu. Hei tauira, ki te kimi i tō tohu tāke, i ngā rā mō te tuku tauaki mai, te tuku moni mai rānei, ki te tātai rānei i ngā utu hei whakaea i tō pūtea taurewa ākonga • Ngā puka, ngā aratohu – tāia ngā aratohu, ngā puka, whakakīia rānei rā runga i te ipurangi Kua wareware i a koe tō ingoa, tō kupuhuna rānei e tomo ai koe i te myIR? Tonoa he kupu whakamahara i a koe ki tō ingoa mō te whakamahi i te myIR, hei whakaū rānei i te kupuhuna i te ipurangi. Me mōhio koe ki tō tātai IRD, me te wāhi īmēra i tukuna mai e koe ki a mātou mōu. Ngā taputapu hei whāwhā māu i te ipurangi Ko te "Tool for business", he taputapu tauhikohiko e whakamārama ana i ngā āhuatanga me mātua mōhio koe e pā ana ki te tāke pakihi. Kei te www.ird.govt.nz (kupu matua: tfb) tēnei. Te whakahoki i ngā whakapaunga moni a ngā kaimahi I te nuinga o te wā, ina hoatu he moni hei utu mārire i te tangata mō āna whakapaunga moni ki tō pakihi, kāore tēnei e tākehia, nō reira hei aha te tango mai i te PAYE (i te tāke rānei). Heoi anō, ki te nui ake te whakahokinga moni i te moni i āta pau i a ia ki taua mahi, me tāke te hemihemi. Tauira 1 Ka haere ake tētahi o ō kaimahi ki tētahi hui, ka whakahokia ki a ia te moni i pau i a ia ki te penehīni mō taua haere. He whakahokinga tēnei i ngā moni i pau i a ia, nō reira kaua e tangohia te PAYE. Tauira 2 Tērā tētahi kaumātua, he tino tangata mō te hī ika i ōna wā, ka haere ki tētahi kura ki te kōrero ki ngā tamariki mō ngā tikanga hī ika tūturu a te Māori. Ka hoatu e te kura he moni ki taua kaumātua, hei whakaea i ngā moni i pau i a ia e tae atu ai ia ki te kura. I te mea he whakahokinga utu tēnei mō ngā moni i āta pau i taua kaumātua ki tana haere ki te kura, kāore e tākehia. Heoi, me pupuri e te kura me te kaumātua ngā tuhinga hei whakatūturu i ngā utu me te whakahokinga moni. Tauira 3 Tērā tētahi kuia whiwhi penihana e mahi ana i te whare hapori i ētahi rā e rua i te wiki. Kāore ia e hiahia kia utua ia mō tēnei mahi, kei raru tana tāke. E hiahia tonu ana te pūtahi hapori ki te hoatu whakaaro ki a ia mō tāna mahi. Hoatu ana ki a ia he pukahoko kai. Me utu tonu mai e te pūtahi hapori he PAYE ki a mātou mō tērā āhuatanga. Me tuhi te wāriu o ngā pukahoko ki ngā mauranga utu kaimahi hei whiwhinga moni more. He utu kotahi ki te tangata Ina mahia e te tangata he mahi māu, ehara ia i tō kaimahi, ehara koe i tana rangatira, kāore e tangohia te PAYE i tana utu. Engari me tango tonu pea he tāke, i runga anō i te ōrau tangohanga e tohua mai ana e te ture. Mehemea he wā anō e utu ai koe i ēnei momo utu, tirohia tā mātou Employer's guide (IR335), a muri rānei o te Tax code declaration (IR330), kei reira e whakaaturia mai ana mehemea me tango rawa e koe he tāke, ā, kia pēhea nei te rahi. Ngā whiwhinga moni i muri i te tangohanga o te tāke Mō ngā nama ka utua ki tētahi mea i tua atu i te moni, ka kīia ngā taonga, ngā ratonga rānei e horahia ana he utu more (arā, kua tangohia kētia te tāke) ki te tangata. Engari mō te utu ā-tau, ā-wiki rānei, ka whiriwhiria te PAYE i runga anō i te utu peke, arā, i te utu i mua i te tangohanga o te tāke. Ko te mea ka tae atu ki te ringa o te kaimahi, koirā tāna utu more, te utu i muri i te tangohanga tāke. Nō reira, hei tango i te PAYE mai i te wāriu o ngā pukahoko me ērā tūmomo mea, me whiriwhiri te utu peke e rite ana. Ki te hiahia koe ki ētahi atu whakamārama, ki ētahi āwhina rānei mō te tātai i te utu peke, haere ki te www.ird.govt.nz (kupu matua: paye calculator), pānuitia rānei tā mātou Employer’s guide (IR335).