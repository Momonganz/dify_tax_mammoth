[Skip to main content](#main-content-wrapper)

**Rotorua office temporarily closed** | Our Rotorua office will be closed from 12pm 17 January 2025 until 30 January 2025. For anything urgent, you can call our contact centre.

[Search tips](/about-this-site/search-tips)

He Kupu nā te Kaikōmihana
=========================

I te tau kua hori, kua mau tonu te arotahi a Te Tari Taake ki ngā mahi hei whakangāwari, hei whakamāmā i te taake mō ngā tāngata takitahi me ngā pakihi, me tōna 99.2% o ngā puka whakahokinga taake ka tukua matihikotia mai i 2023–24.

Kei Aotearoa nei, he tino pai te nui o te tautuku tuao, arā e tata ana ki te 90% ngā utu ka utua i te wā tika i tēnei tau. Ka tuku āwhina mātau ki ā mātau kiritaki e raruraru ana ki te utu i ā rātau kawenga taake.

Kua piki te whiwhinga taake o Aotearoa ki tōna taumata teitei rawa i tēnei tau, arā kua tae ki te $115.4 piriona te whiwhinga taake mō te tau 2023–24. Kei tōna 10.5% nui ake tēnei i tērā o 2022–23. Ka mau tonu tā mātau arotahi ki ngā mahi hei whakangāwari, hei whakamāmā hoki i te taake me ngā takuhe, ā, ka whaiwhai hoki i te hunga kāore i te tautuku mai.

He tuku uara mā ā mātau mahi
----------------------------

I te tau kua hori, i whakahou mātau i tā mātau rautaki pakihi, ka whakapūmau ai i ā mātau tino kawenga ki te mahi tōtika, whaitake hoki, ki te āta tiaki i te pūnaha taake, kaupapahere papori hoki, ki te whai wāhi hoki ki te rāngai tūmatanui mā te mahi tahi.

E hāngai ana te aronga o tā mātau rautaki, me te kawenga tonu ki te mahi tōtika, whaitake hoki, ki ngā mahi hei āwhina i a mātau ki te whakatutuki i ngā whakaarotau o te Kāwanatanga mō te whiwhinga taake.

Nā te whakatutukitanga pai o tā mātau hōtaka whakarerekē pakihi i waenganui o 2022, kua takotoria tētahi kaupapa totoka hei whai atu mā mātau, me te huarahi hoki ki te whakawhiwhi atu i te uara nui ake ki ngā tāngata o Aotearoa. Ko te tau whakamutunga tēnei mō te whakapūrongo i ngā hua o te hōtaka nei, ka taea te panui ētahi kōrero anō mō ngā huanga kei konei.

[Outcomes of the transformation programme](/about-us/publications/annual-corporate-reports/annual-report/annual-report-2024/our-performance/our-services/residual-activities-following-the-transformation-programmes-substantive-closure/outcomes-of-the-transformation-programme)

Ka oti i Te Tari Taake ngā tini kaupapa te whakatutuki i tēnei tau kia pai ake ai te tōtika me te whaitake o ā mātau ratonga. Ka kite koe i ngā kōrero mō ētahi o ēnei kaupapa ki roto i tēnei Pūrongo ā-Tau.

I tēnei tau, kua piki mātiratira ake te nui o ngā nama e tōmuri ana, he āhuatanga tēnei ka hua mai i te taiao ohanga e uaua ana. Kei te whakatōmua mātau i ngā mahi ki te whakahaere, ki te whaiwhai hoki i ngā nama e tōmuri ana, kei te heipū atu ki ngā nama nui te uara, nui te mōrearea hoki, pēnei i ngā kiritaki e nui ana te nama, ā, e rite tonu ana te hapa o ngā utunga mai.

He tokomaha ngā kiritaki whai nama kua āta mahi tōrunga mai ki te whakatau i te nama, pēnei i te whakarite i te utu harangotengote tae atu ki te $4.3 piriona o te noho nama, ā, kua utua tōna $461 miriona o tēnei tae mai ki te 30 o Pipiri 2024. Ko te āheinga o ngā kiritaki ki te whakarite i ā rātau ake whakaritenga tētahi o ngā panonitanga ki roto i te whakahoutanga. Mai i te Pepuere o 2017, arā ko te wā tērā i tīmata ai te āhei kia pēnei te mahi a ngā kiritaki, he nui ake i te 150,000 ngā whakaritenga kua utua, e eke ana ki te $1.5 piriona.

Puta noa i ā mātau mahi tautuku, kua arotake mātau i te $975 miriona whiwhinga tāpiri, ka raua atu ki tēnei ko te $230 miriona o ngā whakahokinga taake me nga whakaitinga taake e hapa ana, e tinihanga ana rānei i kitea i roto i ā mātau pūnaha, aukatia i te wā o te tuku mai i te puka taake. Ko ngā pūkenga tātari i hua mai ai i te whakahoutanga ka whakaāhei i ngā momo arotake i te wā tonu o te kurutetetanga, mā reira e tautokona ai te tautuku, e whakamanawatia mai hoki ngā kiritaki. Ka taea ināianei te arotake tere i te mōrearea e pā ana ki ia kiritaki, ki ia kiritaki.

Kua whakapiki hoki mātau i ā mātau mahi uruhi i tēnei tau mō ērā kiritaki ruarua ka kōwhiri kia kaua e whai i te ara tika. He nui ake ngā tātari kaute me ngā whakamāngohetanga kua oti i a mātau i tēnei tau, tērā i ērā o te tau kua hori. He mahi ēnei ka whakatipu i te whakapono mai, ka

whakamanawa hoki tērā mehemea kei te mahi hē te tangata ka whakauruhi atu mātau.

Ka raua atu ki ngā whakaarotau o te Kāwanatanga hou nei, ko te whakamōrahi i ngā whiwhinga taake, ko te whakaiti i ngā utu mā ngā kiritaki me te whakamāmā i ngā hātepe. I te Tahua Pūtea 2024, ka whakawhiwhia Te Tari Taake ki ētahi pūtea hou kia nui ake ngā mahi tautuku hei whakapiki i te whiwhinga taake. Kei te ū mātau kia $4 te whakahokinga moni mō te $1 ka whakapaua hei 2024–25, ka mutu ka piki atu tērā ki te $8 mō ia $1 hei ngā tau o anamata. Ka tautoko te pūtea i te whakapikinga o ngā whakatewhatewhanga me ngā tātari kaute, ka mutu ka aro hoki ki ngā mahi kohi nama i ngā tāngata noho nama ā-tauira e noho ana ki tāwāhi. Kei te kōkiritia ēnei mahi ki te taha o ngā mahi tautuku o mohoa noa nei.

Te āwhina i ngā kiritaki
------------------------

He mea nui ki a mātau te whakakanohi atu ki ngā hapori e mahi nei mātau, kua whakatū mātau i ngā awheawhe taake mā ngā pakihi me ngā tāngata mahi takitahi, kua toro atu ki ngā kiritaki 1,600 koni atu ki te whakamārama i ā mātau ratonga, ki te kōrero hoki mō ngā āwangawanga.

I haere tonu ā mātau kaupapa whakamōhio, tae noa atu ki tētahi kaupapa e aro ana ki te rāngai hanganui nāna i hua mai ai he whakapikinga tautuku, me te whakanoho mai hoki o te nama e $1.2 miriona ki roto i ngā tikanga utu harangotengote.

I runga i te whakaarotau o te Kāwanatanga ki te whakaiti i ngā utu tautuku mō ngā tangata takitahi me ngā pakihi, kua haere tonu tā mātau tirotiro he aha ngā mahi ka taea hei āwhina i ngā pakihi iti-waenga hoki (SMEs). Kei te mahi hoki mātau ki te whakaiti i te rangiruatanga mō ngā pakihi nui mā te whakarato i te tikanga whakahaere e hāngai pū ana ki ngā pakihi nui rawa.

Ka tautoko tā mātau Te Tari Tohutohu Tāke i ngā mahi tautuku mā te mārama me te pūmau hoki o ngā ture taake kia māia ngā kiritaki ki te whai wāhi atu ki ngā kurutete tauhokohoko.

Hei āpiti atu ki ngā mahi kohikohi whiwhinga taake, ka whakahaere hoki Te Tari Taake i ngā tini takuhe kaupapahere pāpori. Tērā ko tōna āhua 336,000 ngā kiritaki ka whakawhiwhia ki mō ngā takuhe taake o Working for Families Tax Credits, ka whakarite hoki mātau i ngā utu tautoko tamariki mō ngā tamariki 145,000 me ngā tukunga KiwiSaver mā tōna 3.4 miriona ngā tāngata o Aotearoa.

Nō te wāhanga tuatahi o 2024, i āta mahi tahi mātau ki Te Manatū Whakahiato Ora me Te Tāhuhu o te Mātauranga ki te whakarite i ngā mahi hei whakatinana i a FamilyBoost, arā ko te utu hoki a te Kāwanatanga ki te whakahoki i tētahi wāhanga o ngā utu kura kōhungahunga. Ka taea ināianei te kawe atu ngā taonga me ngā ratonga hou kia tere ake ai, kia māmā ai hoki te utu nā runga i te whakahoutanga.

E whakatairangatia ai te mōhio ki tēnei kaupapa hou, me ētahi atu panonitanga ki Working for Families Tax Credits i puta mai i te Tahua Pūtea o 2024, i whakahaere mātau i ētahi kaupapa whakatairanga tuihono kia puta atu te rongo ki te tokomaha o ngā tāngata e māraurau mai ana.

Ko te mahi tahi mā ngā tāngata o Aotearoa
-----------------------------------------

Ehara i a mātau anake ā mātau mahi. Ka mahi tahi mātau me ētahi atu tari kāwanatanga ki te whakawhiwhi ngātahi i te uara e nui ake ana. Ka mahi tahi hoki mātau ki ētahi hoa rangapū puta noa i te taiao taake, tae atu ki ngā kaitakawaenga, ngā kaiwhakawhiwhi pūmanawa rorohiko, ngā rōpū ā-rāngai me ngā rōpū hapori hoki, rātau katoa ka whai wāhi atu ki te tautoko i ā mātau kiritaki.

E whakaritea ai e toitū ana a Aotearoa ki roto i ngā kaupapa taake ā-ao, ka mahi tahi hoki mātau ki ngā whakahaere ā-ao me ngā whenua rangapū ā-taake o Aotearoa ki te tautoko i ngā mahi ā-ao ki te whakarite ka utu ngā tāngata katoa i te taake e tika ana ki a rātau.

I te tau kua hori nei, kua kawea e mātau te whakawhiwhi atu i ā mātau ratonga ki roto i tētahi taiao ā-ohanga, ā-pūtea hoki e taimaha ana, kua nui hoki te tono mahi i ā mātau tāngata. E whakahī ana au ki ngā mahi e kōkiri nei rātau i ia rā ki te tuku huanga tōrunga ki ngā whakatipuranga o Aotearoa o nāianei, o anamata hoki.

**Peter Mersi  
Kaikōmihana oTe Tari Taake**